\section{Piano}
\begin{text}
Wypłakane oczy, wypłukane z barw\\
Połówka tęczy, most zawisły nad rzeką\\
Więc mnie zwódź, oszukuj, udawaj i kłam\\
Prawdy nie trzeba mi, powiedz, że tam czekasz

Te okruchy gestów uczuć nie nakarmią\\
Nie wypełnią snów, nie ogrzeją nocy\\
Miłość cichnie już i w duszy gra piano\\
Wśród zbyt wielkich słów sam stajesz się obcy

Ta noc nieprzespana, to przez pana\\
I przez pana, drogi panie, słowa tanie\\
Nie śpię pięknym snem, dziś śnię sama\\
Choć o panu – mój drogi, kochanie

Dym w powietrzu kluczy i pisze mój los\\
Choć odczytać zeń drogi nie da się przecież\\
Z ognia może zostać popiołu stos\\
Ślepa uliczka – cóż, to ja byłam ślepa

Popiół z papierosa nie rozpali uczuć\\
Dym nie snuje snów, żar nie grzeje w nocy\\
Lecz ból cichnie już i gra piano w duszy\\
A sens tamtych słów dziś zdaje się obcy

Ta noc nieprzespana – nie przez pana\\
Nie przez pana, drogi panie, słowa tanie\\
Chociaż nie śpię znów – dziś nie sama\\
Nie dla pana już dzisiaj kochanie
\end{text}