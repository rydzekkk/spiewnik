\section{Sponad kufla piwa}
\begin{text}
Jak szczyty do wzięcia, kufle kudłate\\
Wynurzają się po sobie i piętrzą w oddali\\
Wspinają się słowa starym znanym szlakiem\\
Szlakiem dawno zdobytych już szklanic

I wzrasta słono - słono potem okupiona\\
Wiatrem odarta z drzew Jaworzyna\\
Spojrzenie błądzi po szczytach zielonych\\
Gubi się w mgłą zasnutych dolinach

\vin Wieczór gdzieś tam z wiatrem ku nocy odpływa\\
\vin Po kamieniach pną się myśli w nieskończoność\\
\vin Ku lotom bez granic - sponad kufla piwa\\
\vin Do bożych schronisk niepamięci drogą

Przewala się po kątach mej pijanej duszy\\
Odchodzi i wraca, potyka i wstaje\\
Grzmot dawno przebrzmiałej, radocyńskiej burzy\\
I śmiech bez pamięci, i echa wołanie

Z każdym łykiem lżejszy wzbijam się nad domy\\
Ponad sady dolin i cerkiewne głowy\\
W rozespanych wspomnieniach nieprzytomnie tonę\\
Między drogą z Komańczy a bramą Lackowej

\vin Wieczór gdzieś tam z wiatrem ku nocy odpływa\\
\vin Po kamieniach pną się myśli w nieskończoność\\
\vin Ku lotom bez granic - sponad kufla piwa\\
\vin Do bożych schronisk niepamięci drogą
\end{text}